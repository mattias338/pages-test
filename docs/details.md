# Lindhaga Samfällighetsförening November 2024

Innehållet - grundläggande information om området och om vårt gemensamma ansvar för de anläggningar och den verksamhet som ingår i samfälligheten - är i första hand avsett för den som är nyinflyttad, men riktar sig också till dem som bott i området längre eller kortare tid.

Området byggdes under åren 1973-74.

## Föreningens egendom och arbetsuppgifter

### Samfälligheten

De 174 fastigheterna i vårt område ingår i en samfällighet och har en andel i den gemensamma egendomen. Ägarna av fastigheterna är medlemmar i Lindhaga Samfällighetsförening och medlemskapet är därför obligatoriskt. Egendomen (gemensamhetsanläggningarna) består av garagen, parkeringsplatserna, lekplatserna, vägarna, samt vissa grönområden och planteringar inom området. Dessutom ingår ledningsnäten, dvs. elnät, belysningsstolpar, vattenledningar fram till husgrunden samt fiber-nätet.

Föreningen har tecknat en försäkring avseende gemensamhetsanläggningarna. Försäkringen omfattar brand och ansvar. Byggnaderna (garagen och miljöhusen) är fullvärdesförsäkrade av föreningen, men medlemmarnas egendom i garagen omfattas EJ av denna. Exempel på saker som är direkt olämpliga att förvara i garagen är brandfarliga ämnen.

Ledningsnäten (vatten och avlopp) är sedan lång tid tillbaka så gamla att de inte kan försäkras.

Områdets geografi och placeringen av de taxifickor vi hänvisar till i den följande texten framgår av nedanstående enkla skiss. Husnumreringen kan vara lite förvirrande, men det underlättar om man kommer ihåg att Rågkornsgatan har jämna nummer och Axgatan ojämna nummer.

### Bilkörning, garage och parkeringsplatser

Varje fastighetsägare disponerar ett av samfällighetens garage (jfr Lag om samfälligheter). Det är alltså föreningen som äger garagen och inte respektive fastighetsägare. I garagen finns även gemensam el utrustning till  vilken föreningen måste ha tillgång för reparationer.

De fem parkeringsplatserna (taxificka 1-2 på Axgatan, 3-5 på Rågkornsgatan, se karta nedan) ingår i samfällighetens egendom. 

Strömförsörjningen/-förbrukningen till resp. garage betalas solidariskt av medlemmarna varför det inte är tillåtet att kontinuerligt ta ström från eluttaget. Elektriska motorvärmare får ej heller vara inkopplad i dom gemensamma eluttagen. Varje länga delar på 2A för dom gemensamma eluttagen. Om flera använder motorvärmare går säkringen. Kupévärmare får inte användas i Samfällighetens garage och elbilar får enbart laddas via installerad elbils laddare.

All form av bil, moped och motorcykelkörning är förbjuden i området. Det är dock tillåtet att **==med stor försiktighet==**  köra bil in till respektive fastighet för av- och pålastning, **men inte tillåtet att parkera bilen inne i området**. Lindhaga är byggt för att vara fritt från motorfordon i området och parkerade bilar kan hindra utryckningsfordon från att komma fram.

Det är även tillåtet att köra in för att parkera mopeden/motorcykeln i förrådet eller på egna tomten, men då **==med stor försiktighet==**.

Husvagnar/husbilar får ställas upp på parkeringsplatsen kortare perioder från 1 april till 30 september.

Enligt beslut på föreningsstämman februari 2019 så är det from oktober 2019 betalda parkeringsplatser för besökare. Varje fastighet har 2 parkeringstillstånd att nyttja. Avgift för överträdelse tillfaller Mölndals stads Parkerings AB. Alla frågor kring bötesföreläggande hanteras av företaget i fråga. Se bifogade regler och mer information finns i bladet mars 2019.

-   Varje fastighet erhåller 2 st elektroniska parkeringstillstånd som nyttjas till egna fordon. Med garaget har således varje fastighet 3 p-platser var. Fler kort kan ej erhållas.
-   Styrelsen äger rätt att när som helst återkalla/spärra parkeringstillstånd.
-   Samfälligheten inleder ett samarbete med Mölndals stads parkering med start 1 oktober 2019.
-   Samtliga fordon utan parkeringstillstånd får betala avgift för sin parkering. 5kr/timme eller 40kr/dygn. Avgift kan föreningen justera vid behov. Detta görs via sms eller app till 3 stora aktörer, Inteleon SMS park, Göteborgs parkering och Easy Park.
-   Mölndals stad står för all skyltning i infarterna som upplyser om att det är avgiftsbelagda parkeringsplatser. De skyltar också upp om hur parkeringsavgift erläggs. Allt detta kostnadsfritt.
-   Samtliga avgifter för bötesföreläggande tillfaller Mölndals stads parkering i sin helhet. Tvister och överklaganden hanteras av parkeringsbolaget.
-   Husbilar får enligt tidigare regler parkeras under kortare perioder 1 april-30 sep. Antingen nyttjas ett parkeringstillstånd eller avgift erläggs enligt gällande taxa. Övrig tid på året kommer husbilar i de fall som nyttjar 2 parkeringsrutor bötfällas oavsett om parkeringstillstånd nyttjas. Kopplat släp till bil med parkeringstillstånd får stå uppställt kortare tid. Separat släp skall erlägga avgift eller ställas i garaget.
-   Styrelsen kan närhelst begära att Mölndals stad Parkerings AB bötfäller specifika fordon om inte föreningens regler följs.

### Förbud för tung trafik inom Lindhagas kvartersmark,

Detta för att skydda våra vatten- och avloppsledningar som är dryga 40 år. Enligt beslut taget på föreningsstämman 22 feb 2017.

Tung trafik får inte framföras inom Lindhaga samfällighetsföreningens område. Begränsningen gäller fordon över 12 ton (tjänstevikt+last). Förbudsskylt enligt bifogad bild är uppsatt på befintliga stolpar vid infarter på samtliga 5 parkeringsfickor. Parkeringsficka 5 har 2 förbudsskyltar. Vid bokning av leverans till vårt område skall fastighetsägare upplysa transportör om vilka regler som gäller inom Lindhagas kvartersmark.



### Internetanslutning

Föreningen har ett fibernät med internet, tv och telefoni sedan juni 2016. Nätet med tillhörande mediaomvandlare som finns i varje fastighet ägs av svenska stadsnät. Avtalet löper över 10 år. Svenska stadsnät har ansvaret för nätet fram till mediaomvandlaren i varje fastighet.  Vid driftstörningar så tag gärna kontakt med styrelsen för att kunna vidta rätt åtgärder. Åverkan, skadegörelse orsakad av fastighetsägare på svenska stadsnät kablage, mediaomvandlare kan leda till att man kan bli ersättningsskyldig. Vid planer på renovering av fastighet som kan påverka svenska stadsnäts egendom så måste samfällighetens styrelse kontaktas i god tid. Vi ber er även göra en visuell besiktning årligen och kontrollera rör, infästningar och kablage på plåtfasader. Felaktigheter rapporteras skyndsamt till styrelsen.

Internet och ip-telefoni kan fastighetsägaren själv välja mellan de operatörer som Svenska stadsnät tillhandahåller. Enklast att välja operatör är att koppla sin dator direkt till mediaomvandlaren så ansluts man automatiskt till Svenska Stadsnät sida. Det går även bra att ringa deras kundtjänst på nummer: 020-100095 Internetavtal tecknas och bekostas av den enskilde fastighetsägaren.  
  
Vid problem med Internet så ska fastighetsägaren kontakta sin internetleverantör direkt och inte styrelsen eller Svenska stadsnät.

### Fiber TV

From juli 2016 så tillhandahåller Sappa vårt tv-nät via Svenska  stadsnät fibernät och mediaomvandlare. Nytt 5- års avtal tecknat 2024 som ingår i årsavgiften för fastighetsägarna. Information om kanalutbudet hittas på www.sappa.se.  Extra kanalpaket, kanaler tecknas och bekostas av fastighetsägaren. Sappas kundtjänst nås på 077-4444744  
  
Vid problem med TV så ska fastighetsägaren kontakta sin internetleverantör direkt och inte styrelsen eller svenska stadsnät.  

### Vägar och tennisplan

Vägarna (innefattar ej gångstigarna bakom förråden) snöröjs och gemensamma gräsytor klipps av entreprenörer som föreningen anlitar.

Tennisplanen väster om området ägs delvis av kommunen.

### Stadgar

Samfällighetens stadgar är antagna år 1974 med ändringar antagna på årsmötena 1977, 1995, 1998 och 1999 och senast 2002. Utöver stadgar finns även en beskrivning av gemensamhetsanläggningarna från år 1974. Genom beslut på årsmötet och efterföljande lantmäteriförrättning 2001 hanteras hängrännor, stuprör och stuprörsförbindningar ovan mark av respektive fastighetsägare, inte av Samfällighetsföreningen. För de 133 fastigheterna i radhusen skall hängrännor mm hanteras i 34 egna sektioner. Stadgar och beskrivning av fastigheterna och den gemensamma egendomen fick samtliga fastighetsägare i samband med fastighetsköpet. Dessa handlingar har förhoppningsvis överlämnats av tidigare ägare vid överlåtelsen av fastigheten.

Samfälligheten styrs av flera olika lagar och den som är intresserad kan få en hänvisning till dessa genom kontakt med styrelsen. Den viktigaste lagen är Lagen om förvaltning av samfälligheter (1973:1150).

Samfällighetsföreningen är på sin höjd remissinstans i bygglovsfrågor, vilka handläggs av kommunen. Styrelsen och årsmötet kan därför inte fatta bindande beslut om tillbyggnad av hus eller förråd, flyttning av plank, färgsättning etc. Däremot har föreningens styrelse ofta utformat rekommendationer i olika frågor, allt för att vi skall trivas tillsammans. Dessa rekommendationer återfinns bl.a. i årsmötesprotokoll och i utgivna ”Lindhagablad”. Eftersom vi bor i ett grupphusområde måste man vara beredd att göra en smula avkall på sina egna preferenser.

Beträffande färgsättningen av husen i området har varje fastighetsägare ansvaret gentemot byggnadsnämnd och grannar. Den som tänker byta färg på huset måste samråda med övriga i samma radhuslänga respektive de närmaste grannarna för grändhusen. Samrådet skall gälla både husfärg och övrig färgsättning av detaljer. Varje radhuslänga bör försöka få samma färg på takplåt och hängrännor.

Färgsättningen på garagen skall vara likartad och bestäms av styrelsen.

### Medlemsavgift och vattenkostnader

Årsavgiften fastställs årligen av årsmötet och framgår av senaste årsmötesprotokollet. Årsavgiften skall täcka de löpande utgifterna, men eftersom vår gemensamma egendom åldras successivt måste vi också fondera pengar för att kunna klara de kostnader som nödvändigtvis kommer då större reparationer måste göras. Områdets vatten- och ledningsnät är byggt i början av 1970-talet och periodiska reparationer kommer därför successivt bli nödvändiga inom en tidsperiod som är svår att överblicka. För dessa reparationer skall finnas en underhålls- och förnyelsefond.

Årsmötet har tidigare fattat beslut om att fonden skall ökas med minst 50.000:- kronor per år och att en underhålls och förnyelseplan skulle tas fram. Planen uppdateras löpande och avgör om föreningen behöver bygga upp fonden i snabbare takt.

Årsavgiften betalas två ggr per år. Den som är ägare av fastigheten vid resp. betalningstillfälle är betalningsansvarig för årsavgiften och förbrukat vatten.

Beträffande vattenavgiften – se stycket Husförsäljning - nedan

För att hålla nere vattenkostnaderna har föreningen åtagit sig att administrera kostnaderna för vattenförbrukningen i fastigheterna. Detta innebär att medlemmarna själva skall avläsa sina vattenmätare den 31/3 och den 30/9 samt betala in förbrukningsavgifter och fasta avgifter till föreningen senast den 30/4 resp. 30/10. Fel på vattenmätaren skall omgående anmälas till styrelsen.

1990 fattade styrelsen beslut om att tillämpa dröjsmålsränta och en förseningsavgift på 100 kronor i det fall inbetalning av medlemsavgift/vattenavgift inte sker i tid. Vid årsmötet i febr 2018 beslutades att förseningsavgiften skall vara 300 kr vid mer än 14-dagars försenad betalning.

## Information, trygghet och gemensamt arbete

### Lindhagabladet

Vårt informationsblad ges ut av styrelsen några gånger per år och innehåller information om bl.a. kommande årsmöte, städdagar, underhåll av gemensamhetsanläggningarna, ordningsfrågor samt information om övriga frågor som rör vår trivsel i området.

### Anslagstavlor

På varje taxificka finns orienteringsskylt för att underlätta för besökare att hitta till rätt fastighet.

### Grannsamverkan

I samarbete med polisen försöker vi att förebygga brott genom grannsamverkan. Det gäller att vi alla är observanta och hjälper till att förhindra skadegörelse och inbrott i egna och grannars hus och bil mm. Alla bör ha godkända lås i ytterdörrarna. Det är inte lämpligt att förvara stöldbegärlig egendom synligt i bilen. Fri insyn mot dörrar och fönster gör att tjuven kanske undviker Ditt hus. Kontrollera därför växtligheten.

### Mailadresser

Vi har även en maillista för att kunna delge viktig information. Fastighetsägare meddelar ny mailadress genom att skicka ett mail till föreningen – [lindhaga.samfallighetsforening@hotmail.com](mailto:lindhaga.samfallighetsforening@hotmail.com). Ange förutom namn och mailadress – din bostadsadress, telefonnummer och ev bilregistreringsnummer.

### Container

Föreningen äger en stor sluten container som finns placerad vid taxificka 3. Containern är öppen för trädgårdsavfall under större delen av året. Exakta tider meddelas i Lindhagabladet. Under denna tid får enbart opaketerat trädgårdsavfall placeras i containern dock ej jord, alltså inga pappers– eller plastsäckar eller grovsopor av annat slag.

### Arbetsgrupper

Området är indelat i f.n. 19 grupper med gruppledare för varje grupp. Grupperna består av dem som har garage i gemensam garagebyggnad. Gruppledare är man vanligtvis i 1 år, varefter uppdraget går vidare till närmaste garagegranne. Byte av gruppchef sker i samband med årsmötet. Bytet skall meddelas till Styrelsen 2 veckor innan mötet. Det står givetvis grupperna fritt att behålla samma gruppledare flera år i följd om så är lämpligt. Gruppledarnas uppgift är bl.a. att se till att våra gemensamma egendomar sköts, leda städdagar, hålla kontaktlistorna för grupperna aktuella mm. I föreningens förråd på taxificka 4 finns skottkärror och stegar som kan lånas genom kontakt med gruppledaren.

### Städning och underhåll

Vi har gemensamma städdagar vår och höst. Vid dessa tillfällen städar vi området och sköter övrigt underhåll. Föreningen har ingen fastighetsskötare och det är därför var och ens ansvar att hålla området välskött. Kontakta gruppchef eller styrelse om något behöver åtgärdas och ge gärna konkreta förslag till förbättringar.

Vi vill varmt rekommendera att medlemmarna vid behov och på eget initiativ håller ordning på rabatter och gångstråk även mellan de gemensamma städdagarna. Varje fastighetsägare skall hålla efter sina växter på den egna tomten, så att buskar och träd inte sväller över och därmed skymmer sikt och hindrar framkomlighet på gångarna eller skärmar av belysningen på gångvägar.

I övrigt ansvarar vi gemensamt för löpande underhåll. Garagen behöver målas då och då, lekplatserna underhållas och gatorna/gångarna sopas. Trivseln i området och värdet på våra fastigheter ökar om området är rent och väl underhållet.

Plocka upp efter hundar och kattor och använd inte grannarnas gräsmattor för att rasta husdjuren.

## Snöröjning inom Lindhagas gemensamma område

Detta läggs ut på entreprenad varje år av styrelsen.

Företaget som anlitas har ansvaret för snöröjning och halkbekämpning 1/11 till 31/3 året efter. De är ersättningsskyldiga för skador som åsamkas på vår gemensamma anläggning. Skulle du som enskild fastighetsägare få en skada på din egendom så måste du snarast anmäla det till entreprenören. Eventuell ersättning/reparation löser de normalt efter säsongslut. Anmäl alltid skador till styrelsen för kännedom.

Inför vintersäsongen så fyller de på våra 5 flislådor som finns på våra 5 parkeringsfickor. Här kan du som fastighetsägare hämta för eget behov. 

De flisar vid halka eller efter det slutat snöa. Ett normalt snödjup för att rycka ut är 8cm. Tänk på att smala gångar ==bakom förråd== mellan radhus inte skottas eller underhålls av föreningen. Det kan dröja innan snöröjarna kommer.  De sköter våra parkeringsplatser, framför avfallshus och gemensamma gågator i hela vårt område. Om någon del missas så meddela styrelsen snarast.

Enligt praxis som fastighetsägare har du ett ansvar att själv sanda/flisa och skotta i direkt anslutning till din fastighet. Detta gör du både för din egen skull och övriga som rör sig i området. Det är allas ansvar att minimera risken för halkolyckor och skador. 

Att hjälpa sina grannar eller göra lite extra vid snöfall uppskattas alltid.

## Miljöfrågor

Mycket info i dessa frågor finns under Miljö & Hälsa på [www.molndal.se](http://www.molndal.se/)

### Hushållsavfall

Från 2013-07-01 tillämpas gemensam sophantering med 5 st miljöhus. I dessa finns kärl för hushållssopor såsom matavfall, papperskartonger m m, tidningar, plastprodukter, metallförpackningar och restavfall.

För miljöfarliga produkter finns särskilda skåp i miljöhusen vid taxificka 5 (Rågkornsgatan) och taxificka 1 (Axgatan/Stubbåkersgatan).

Miljöfarligt avfall som inte får placeras i miljöhusen är t ex: bildäck bilbatterier, spillolja etc. På Kikåstippen finns en bemannad miljöstation.

Denna sopsorteringsanläggning har ett relativt generöst öppethållande. Vid skrivandet av denna folder var de:

Kontrollera tiderna på Mölndals stads hemsida.

Läs mer om miljöfarligt avfall på Mölndals Stads hemsida: Adressen har Du här: [http://www.molndal.se/](http://www.molndal.se/)

### Besök återvinningscentraler

From 8 april 2021 så måste man ha körkort för besök. Varje person över 18 år med giltigt körkort och skriven på en adress i Mölndal har 12 fria besök/år.
  
### Återvinningscentraler i grannkommunerna

Du kan också lämna ditt avfall på återvinningscentralerna i Ale, Göteborg, Härryda, Partille, Lerum och Kungsbacka. Det antal tillåtna avgiftsfria besök som varje kommun fastställt ändras inte och tänk på att du alltid måste ha ditt kort med dig för att komma in.

### Grovavfall

Du ansvarar för att ditt grovavfall tas omhand på ett miljöriktigt sätt genom att lämna det på någon av återvinningscentralerna (se ovan)

I förrådet taxificka 4 finns en transportkärra (säckkärra) som kan lånas för transport av gods mellan parkeringsplats och resp bostad. För lån av kärran hänvisas till någon i föreningens styrelse (se Lindhagabladet).

### Biltvätt inom området

Att tvätta sin bil på gatan eller på en asfalterad uppfart är inte att rekommendera ur miljöhänseende. Problemet är att tvätt- och sköljvattnet då rinner ner i föreningens dagvattenbrunnar och därifrån rakt ut havet utan att passera något reningsverk på vägen.

Vill du ändå tvätta bilen hemma så är vanligt milt bilschampo är tillåtet, men avfettningsmedel är otillåtet.

Enligt Miljö- och hälsoskyddsnämnden (okt –93) gäller enligt Lagen om kemiska produkter, att de tvättmedel som får användas skall vara nedbrytbara och inte skadliga för naturen.

### Kompostering

Miljö- och hälsoskyddskontoret kan lämna goda råd om hur en kompost skall skötas (tel 031- 315 17 10). Vi har i området, då och då, haft problem med råttor. De som har kompost ansvarar för att inga råttor kan ta sig in i denna. Anticimex skall kontaktas om man upptäcker råttor i trädgårdar eller garage. Kompostering sker på den enskilde fastighetsägarens ansvar och eventuella kostnader för skadedjurssanering får bäras av varje enskild fastighetsägare, privat eller genom villa/hem  försäkringen. Kontrollera villkoren i ditt försäkringsbrev.

## Husförsäljning

Vid försäljning av en fastighet **är det säljarens skyldighet** att upplysa köparen om föreningen. Köparen blir automatiskt medlem i Samfällighetsföreningen.

Parterna bör gemensamt läsa av vattenmätarens ställning och meddela föreningens kassör hur upplupen vattenkostnad kommer att regleras, samt meddela föreningens styrelse den nya fastighetsägarens namn och telefonnummer (till skillnad från grannsamverkanslistan, där alla boende i huset skall vara med). Föreningen är skyldig att har en aktuell, och korrekt lista på ägarna varför vi måste få in denna information. Föreningen har då även möjlighet att informera den nya ägaren om samfälligheten mm. Det garage som varje fastighetsägare disponerar bör besiktigas av parterna. Tänk även på att nycklar till garaget ska överlämnas. Om den nye fastighetsägaren anser att garaget på något sätt är skadat eller har någon skada skall styrelsen underrättas.

E-postadress skall också anmälas till föreningen, detta för att medlemmar snabbt skall kunna nås av information/meddelanden från styrelsen.

## Styrelse

Styrelsens sammansättning för året framgår av Lindhagabladet.

## Gemensamma rättigheter och skyldigheter

Vi äger vår samfällighet tillsammans. Detta innebär att alla på ett konstruktivt sätt måste hjälpa till att bevara trivseln i området och därmed långsiktigt skydda värdet på fastigheterna.

Du kan lämna förslag till förbättringar och förändringar av samfälligheten genom t.ex. motioner till varje års stämma. Givetvis kan Du kontakta styrelseledamöterna under löpande verksamhetsår. Vi tar tacksamt emot synpunkter och förslag. Du kan påverka styrelsens sammansättning genom kontakt med valberedningen, som gärna vill ha förslag på styrelseledamöter inför kommande år. Valberedningens sammansättning framgår av årsmötesprotokollet.

**Låt hänsyn och omtanke även fortsättningsvis prägla vårt fina område**
